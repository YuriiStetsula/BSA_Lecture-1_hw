# Порошенко ввів санкції проти Яндекса, Вконтакте, Одноклассников та інших
[sanct.jpg](https://github.com/YuriiStetsula/BSA_Lecture-1_hw/blob/images/images/sanct.jpg)
Президент Петро Порошенко підписав указ, яким ввів в дію рішення РНБО про оновлення списку санкцій проти низки російських компаній, серед яких "Аерофлот", соцмережі "Вконтакте" і "Одноклассники", компанія "Яндекс" тощо.

Цей указ розміщено на сайті президента.

"Відповідно до статті 107 Конституції України постановляю: 1. Увести в дію рішення Ради національної безпеки і оборони України від 28 квітня 2017 року "Про застосування персональних спеціальних економічних та інших обмежувальних заходів (санкцій)" (додається)", - сказано у ньому.
Рішення РНБО передбачає введення санкцій проти низки фізичних та юридичних осіб. Зокрема, проти ТОВ "Яндекс" (Общество с ограниченой ответственностью "Яндекс"), популярних російських соцмереж Вконтакте, Одноклассники, поштовий сервіс Mail.ru.

Згідно з рішенням, інтернет-провайдери мають заборонити доступ до низки ресурсів/сервісів Яндекса, серед яких карти Яндекса yandex.ua/maps та інші сервіси як російського, так і українського Яндексу.

Також серед російських компаній, які підпали під санкції, "Лабаторія Касперського", "Доктор Веб", "Аерофлот", "1С" та низка російських авіакомпаній та підприємств, телекомпанія "НТВ", "Алмаз-Антей",  "Газпром Банк".
З повним списком юридичних осіб, що підпали під санкції, можна ознайомитися [тут](http://www.president.gov.ua/storage/j-files-storage/00/40/30/6f76b8df9d0716da74bb4ae6a900d483_1494864914.pdf) 

Серед фізичних осіб, які доповнили список санкційних, так звані "міністри" та інші члени організацій бойовиків "ЛНР" та "ДНР", багато кримчан, а також російських військових та чиновників. Серед них постійний представник президента РФ  у Сибірському окрузі, колишній "губернатор м. Севастополя" (до 28 липня 2016 р.) Сергій Мєняйло, депутат Держдуми Олена Мізуліна.

Повний список осіб можна подивитися [тут](http://www.president.gov.ua/storage/j-files-storage/00/40/26/39e6a69b837b8f15f8885e00fbd9bae2_1494864880.pdf).
Українська правда

[Коментарі](https://github.com/YuriiStetsula/BSA_Lecture-1_hw/issues/1)